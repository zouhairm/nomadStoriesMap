Title: Reale Misticismo
DateModified: '2019-02-16'
DatePublished: '2019-02-16'
Url: https://www.worldnomads.com/create/scholarships/writing/2019/applications/reale-misticismo
SetInCountry: Italy
Category: A leap into the unknown
AuthorName: "Niccol\xF2  Sanesi"
AuthorCountry: Italy
Text: "Un salto nel buio. La Verna \xE8 un luogo che ha in parte cambiato la mia esperienza\
  \ di vita. Nelle foglie che scricchiolavano, nel vento freddo, nella forza di una\
  \ montagna cos\xEC piccola eppur cos\xEC grande, forte, ho ritrovato la mia ispirazione.\
  \ Ho camminato per ore in boschi innevati, ho scoperto la nebbia in cima al mondo,\
  \ perch\xE9 lass\xF9, sul Monte Penna, ho trovato l'istinto, ho trovato una foglia\
  \ nuova che fosse nuova ispirazione. Una storia che mi facesse ricordare chi sono,\
  \ che sono il dodicesimo di una famiglia ancor pi\xF9 numerosa, che amo una ragazza\
  \ color dell'autunno. E sono tornato nel mondo, e non lo nego, con rabbia. Volevo\
  \ rimanere seppellito in quel reale misticismo, volevo continuare a vagare nel buio\
  \ dei boschi d'autunno, volevo farmi accarezzare dalla nebbia. Non volevo pi\xF9\
  \ mangiare la mia quotidiana vita. Non volevo continuare a stare nel grigio di una\
  \ citt\xE0. Volevo perdermi nel bosco, diventare terra. E cos\xEC \xE8 stato. In\
  \ quel monastero lass\xF9, sperduto tra le pietre del mondo, ho visto le colline\
  \ stagliarsi sull'uomo, e mi \xE8 sorta spontanea la domanda pi\xF9 antica che esista:\
  \ chi sono io, in confronto a questa grandezza? Certo, mi sono appisolato sul pensiero\
  \ che Dio potesse esistere, traendone la personale convinzione che non fosse altro\
  \ che Ispirazione. Ho camminato lungo grandi navate d'erba bagnata, ho sudato contro\
  \ il vento sferzante, perch\xE9 ogni giorno volevo raggiungere la vetta di quel\
  \ monte. Ero andato l\xE0, e ancora non so perch\xE9, aspettandomi un salto nel\
  \ buio. Ed \xE8 stato cos\xEC, ma ho trovato nella freschezza delle foglie ingiallite\
  \ una pace non da poco. E ho capito che, in ogni luogo su questa terra, pu\xF2 esistere\
  \ casa mia. Ho capito, l\xE0 nel silenzio, che tutto quello che cerco \xE8 un viaggio\
  \ nell'esperienza, nel rumore. Ho sognato mille paesaggi simili e diversi, ho sognato\
  \ di ritrovarmi nelle bianche colline della Spagna, oppure di fronte all'oceano\
  \ Atlantico, sulle spiagge del Portogallo. Ho scambiato quelle montagne di nebbia\
  \ in Toscana, la mia Toscana, con quell' oceano, quelle montagne. Ho visto come\
  \ camminare da solo mi desse forza, sperando comunque in una compagnia che non fosse\
  \ solo quella del vento e della pioggia. Immaginavo altri paesi, immaginavo oltre\
  \ l'Austria, dove non sono andato mai. Immaginavo l'ignoto al di l\xE0 del conosciuto,\
  \ e mi sono sdraiato l\xEC, nel bosco. \"Voglio viaggiare, ma non solo con i piedi.\
  \ Anche con i capelli, con le mani, con gli occhi. Con te, amore.\" e pensavo a\
  \ lei. E so che \xE8 la \"Lei\" di ora, perch\xE9 alla fine mi creavo un'altra realt\xE0\
  , abbandonavo un amore vecchio per uno nuovo e pi\xF9 grande.  E lass\xF9, sulle\
  \ vette, per me, dell'infinito, sent\xED un peso allo stomaco, e cap\xEC d'essere\
  \ piccolissimo. Cap\xED che volevo essere nomade, che volevo stringere mani e cantare\
  \ canzoni e scrivere parole e ballare in mille posti diversi, perch\xE9 ognuno di\
  \ quelli sarebbe stato come casa. E poi, tornando gi\xF9 dal monte, mi accorsi di\
  \ quanto doloroso fosse il ritorno, di quanta rabbia provassi, ma anche pace. Tornato\
  \ a casa mi addormentai pensando al muschio del bosco, ed a mille altri boschi.\
  \ Perch\xE9 questo \xE8 solo un grande viaggio, e voglio viverlo tutto.\nFino alla\
  \ fine, per sempre, in cammino."
